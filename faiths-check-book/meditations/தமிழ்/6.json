{
    "uniqueid": "20240106120000_f0470303",
    "date": "2024-01-06",
    "title": "புற ஆதாரங்களிலிருந்து உதவி",
    "key_verse": "23_41:10",
    "memory_verse": {
        "label": "இன்றைய வசனம்",
        "text": "நான் உனக்குச் சகாயம் பண்ணுவேன் (ஏசா.41:10)."
    },
    "devotion": {
        "label": "தியானம்",
        "text": "நேற்றைய தினத்தின் வாக்குறுதி நமக்குத் தேவையான ஆற்றலை உத்தரவாதம் செய்தது. இந்த வாக்குறுதி நாம் தனியாகசெயல்பட முடியாத நிலையில் இருக்கும் போது உதவியை வாக்குப்பண்ணுகிறது. ஆண்டவர் நான் உனக்குச் சகாயம் பண்ணுவேன் என்கிறார். நம் வலிமை புற ஆதாரங்களிலிருந்து வரும் உதவியினால் நிறைவு பெறுகிறது. கடவுளுக்குச் சரி என்று தோன்றும் போது, நம் போராட்டங்களில் நம்பக்கம் இருந்து உதவ நண்பர்களை ஏற்படுத்துவார். மக்களால் உதவி கிடைக்க ஏற்பாடு செய்யாவிட்டாலும் அவரே நம்பக்கம் இருப்பார். இது எவ்வளவு சிறப்பு வாய்ந்ததாகும்! பேரெண்ணிக்கையான மக்களைக் காட்டிலும் நம் மாண்புறு நண்பர் நம்மோடிருப்பது நலமானதே.\n\nஅவர் உதவி தக்க நேரத்தில் கிடைப்பதாகும். அவர் ஆபத்துக் காலத்தில் அனுகூலமான துணையானவர். அவர் உதவி தெய்வீக ஆற்றல் உடையது. ஒவ்வொருவருக்கும் தேவையானதும் ஏற்றதுமான உதவியை அளிக்க அவர் அறிந்திருக்கிறார். மனிதரின் உதவி பயனற்றதாயிருக்கலாம். ஆனால் அவர் உதவி ஆற்றல்வாய்ந்தது. அவர் ஆதரவு மனித உதவியை விட மேலானது. ஏனெனில் அவர் நம் பாரங்களையெல்லாம் எற்றுக் கொள்கிறார். நம் தேவைகளையெல்லாம் நிறைவாக்குவார். கர்த்தர் எனக்குச் சகாயர், நான் பயப்படேன். மனுஷன் எனக்கு என்ன செய்வான்?\n\nகடந்த காலத்தில் அவர் நம் சகாயராய் இருந்துள்ளபடியால் நிகழ்காலத்துக்கும் எதிர்காலத்துக்கும் அவரில் உறுதியான நம்பிக்கை வைக்கக் கூடியவர்களாய் இருக்கிறோம். கர்த்தாவே, நீர் எனக்குச் சகாயராயிரும் என்பது நம் வேண்டுதலாகும். ஆவியானவரும் நமது பலவீனங்களில் நமக்கு உதவி செய்கிறார் என்பது நம் அனுபவமாகும். எனக்கு ஒத்தாசை வரும் பர்வதங்களுக்கு நேராக என் கண்களை ஏறெடுக்கிறேன் என்பது நம் எதிர்பார்க்குதலாகும். சீக்கிரத்தில் கர்த்தாவே நீர் எனக்குத் துணை செய்தீர் என்பது நம் பாட்டாகும்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
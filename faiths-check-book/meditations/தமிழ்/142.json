{
    "uniqueid": "20240521120000_606155c0",
    "date": "2024-05-21",
    "title": "மேகங்கள் இல்லாமல் மழை உண்டா ?",
    "key_verse": "21_11:3",
    "memory_verse": {
        "label": "இன்றைய வசனம்",
        "text": "மேகங்கள் நிறைந்திருந்தால் மழையைப் பூமியின் மேல் பொழியும். (பிர.11:3)."
    },
    "devotion": {
        "label": "தியானம்",
        "text": "அப்படியானால் இப்போது நமக்குக் காணப்படும் கார்மேகங்களைக் குறித்து நாம்பயப்படுவது ஏன்? அவை சூரியனை மறைத்து விடுகின்றன என்பது உண்மைதான் ஆனால் சூரியன் குளிர்ச்சி அடைந்து விடவில்லையே ! சீக்கிரத்தில் அது பிரகாசிக்கும். அந்தக் கார் மேகங்களில் மழை நிறைந்திருக்கிறது. அவை எவ்வளவுக்கெவ்வளவு கறுப்பாய் இருக்கின்றனவோஅவ்வளவுக்கவ்வளவு மழை பொழியும். மேகங்கள் இல்லாமல் நமக்கு எப்படி மழை கிடைக்கும் ?\n\nநம் தொல்லைகள் நமக்கு எப்போதும் ஆசீர்வாதங்களைக் கொண்டுவந்திருக்கின்றன. எப்போதும் அவை அவ்விதமே கொண்டுவரும். அவை ஒளிமயமான கிருபையைச் சுமந்து வரும்கருப்பு இரதங்கள் சீக்கிரத்திலே அவை மழையைப் பொழிந்து விடும். அதனால் ஒவ்வொரு சிறு பூண்டும் பயன் பெறும். நம் ஆண்டவர் நம்மைத் துக்கத்தில் மூழ்கும்படி செய்யலாம். ஆனால் கோபத்தினால் மூழ்கடிக்க மாட்டார். தம் கிருபையினால் நமக்குப் புத்துயிர் ஊட்டுவார். நம்ஆண்டவரின் அன்புக் கடிதங்கள் பலமுறை கறுப்பு ஓரம் உள்ள உறைகளிலேயே நமக்கு வருகின்றன. அவர் வாகனங்கள் இரைச்சலுடன் நகரலாம். ஆனால் அவற்றில் நன்மைகள் நிறைந்திருக்கின்றன. அவர் கோவிலிலிருந்து வாசமுள்ள அழகிய மலர்களும் ஊட்டமளிக்கும் பழங்களும் தோன்றுகின்றன.நாம் மேகங்களைக் குறித்துக் கவலைப்படுவது அவசியமில்லை. ஏனெனில் ஒரு மாதத்தில் மழை பெய்வதனால் அடுத்த மாதத்தில் அழகான பூக்கள் தோன்றுகின்றன.\n\nஆண்டவரே மேகங்கள் உம் பாதத்தின் தூசியாகும். மேகமூட்டமான இருண்ட நாளில் நீர் எவ்வளவு அருகில் இருக்கிறீர்.அன்பினால் உம்மைக் கண்டு மகிழ்ச்சி அடைகிறேன். மேகங்கள் மழையைப் பொழிந்து குன்றுகளை பூரிப்படையச் செய்வதை நம்பிக்கையினால் காண்கிறேன்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
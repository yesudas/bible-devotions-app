{
    "uniqueid": "20240107120000_132aa94c",
    "date": "2024-01-07",
    "title": "எப்பொழுதும் வளர்ந்து கொண்டேயிருத்தல்",
    "key_verse": "18_1:50",
    "memory_verse": {
        "label": "இன்றைய வசனம்",
        "text": "இதிலும் பெரிதானவைகளைக் காண்பாய் (யோ.1:50)."
    },
    "devotion": {
        "label": "தியானம்",
        "text": "மெய்ப்பித்துக் காட்டப்பட்ட ஒரே சான்றினால் இயேசுவே தேவனுடைய குமாரனும், இஸ்ரவேலின் அரசரும் ஆனவர் என்று ஏற்றுக்கொள்ளக் கூடிய சிறு பிள்ளையைப் போன்ற விசுவாசம் இருந்த ஒருவருக்கு இந்த வாக்குறுதி அளிக்கப்பட்டது. காண்பதற்கு ஆர்வம் உள்ளவர்கள் காண்பார்கள். நம் கண்களை மூடிக்கொள்வதாலேயே நாம் குருடராகிறோம்.\n\nஇதற்குள்ளாகவே நாம் அதிகம் கண்டுள்ளோம். பெரியகாரியங்களையும் தேடிக்காணக்கூடாதவைகளையும் ஆண்டவர் நமக்குக் காண்பித்துள்ளார். அதற்காக அவருக்குத் துதி செலுத்துகிறோம். ஆயினும் அவர் வார்த்தைகளில் இன்னும் அதிகமான உண்மைகளும், அனுபவ ஆழமும், கூட்டுறவு ஏற்றமும், பயன்தரும் செயல்களும், ஆற்றல்கண்டுணர்தலும், அன்பும், அறிவுநுட்பமும் இருக்கின்றன. நாம் ஆண்டவரை நம்ப ஆயத்தமாயிருந்தால் இனி இவற்றையும் காண்போம். தவறான சித்தாந்தங்களைப் புனைந்து உருவாக்குதல் அழிவுக்கு இழுத்துச் செல்லும். ஆனால் உண்மையைக் காணும் ஆற்றல் ஆசீர்வாதமாயிருக்கும்.\n\nவானம் நமக்குத் திறக்கப்படும் அங்கு செல்வதற்கான வழி மனிதகுமாரனில் நமக்குத் தெளிவாக்கப்படும். மேலும் கீழுமுள்ள அரசுகளுக்கு இடையே நிலைத்துள்ள தெய்வீகத் தோழமைத் தொடர்பு நமக்கு இன்னும் அதிகமாக வெளிப்படுத்தப்படும். ஆன்மீகப் பொருட்களைக்காணநம் கண்களைத் திறந்து வைத்திருந்து, இன்னும் அதிகமான உண்மைகளைக் காண்பதை எதிர்நோக்கியிருப்போமாக! நம் வாழ்க்கை சிதறி அழிந்து விடாது என்றும், நாம் மகிமை பொருந்தின கடவுளைக் காணும்வரை வளர்ந்து கொண்டும் பெரிய பெரிய சம்பவங்களை அறிந்து கொண்டும்போவோம் என்றும், அவரைக்கண்டபின் எப்போதும் அவரைப் பார்த்துக் கொண்டேயிருப்போம் என்றும் நம்புவோமாக!"
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
{
    "uniqueid": "20240324120000_6da6a243",
    "date": "2024-03-24",
    "title": "ஸ்திரப்படுத்தி, காத்துக்கொள்ளுவார்",
    "key_verse": "52_3:3",
    "memory_verse": {
        "label": "இன்றைய வசனம்",
        "text": "கர்த்தரே உண்மையுள்ளவர், அவர் உங்களை ஸ்திரப்படுத்தி, தீமையினின்று விலக்கிக் காத்துக்கொள்ளுவார் (2.தெச.3:3)."
    },
    "devotion": {
        "label": "தியானம்",
        "text": "பல சந்தர்ப்பங்களில் மக்கள் நம்பிக்கையற்றவர்களாய் இருப்பதுபோல உய்த்துணர்வும் அற்றவர்களாய் இருக்கிறார்கள். இன்று நம்மோடு துர்க்குணராகிய பொல்லாத மனுஷர் இருக்கிறார்கள். அவர்களோடு வாதிடுவதும் சமாதானமாய் இருக்கப் பிரயாசப்படுவதும் பயனற்றதாகும். அவர்கள் இருதயத்தில் பொய்யராகவும் பேச்சில் வஞ்சிக்கிறவர்களாயும் இருக்கிறார்கள். அதனாலென்ன? நாம் அவர்களைக் குறித்துக் கவலைப்படவேண்டுமா? இல்லை. நாம் ஆண்டவரண்டை திரும்பலாம். அவர் உண்மையுள்ளவர். அவர் கொடுத்துள்ள எந்த வாக்குறுதியையும் மீறமாட்டார். அவர் நியாயத்திற்கு ஒவ்வாதவராக நம்மிடமிருந்து எதையும் எதிர்பார்க்கவும் மாட்டார். நாம் அவரிடமிருந்து எதிர்பார்ப்பவைகளைக் குறித்து நேர்மை அற்றவராய் இருக்கவும் மாட்டார். நம் கடவுள் உண்மையுள்ளவர். இதுவே நமக்கு மகிழ்சி அளிப்பதாகும்.\n\nதுன்மார்க்கர் நம்மைக் கீழே விழத்தள்ளாதபடி நம்மை ஸ்திரப்படுத்துவார். நம்மைத் தாங்கும் தீமைகள் நமக்கு எவ்விதத் தீங்கும் செய்யாதபடி நம்மைக் காத்துக்கொள்வார். நாம் மனிதரோடு போராடவேண்டியதாயிராமல் நம்மேல் இரக்கம் உள்ளவரான இயேசுவில் அடைக்கலம் பெறக்கூடியதாயிருப்பது எவ்வளவு பெரிய ஆசீர்வாதமாகும். உண்மையான இதயம் ஒன்று உண்டு. அதில் நாம் சார்ந்து அமைதி பெறுவோமாக. ஆண்டவர் அவர் அடியாராகிய நம்மில் தம் கிருபையின் நோக்கத்தை நிறைவேற்றுவார். அதைக் குறித்து நாம் எவ்வித சந்தேகமும் கொள்ளவேண்டியதில்லை. கடவுளின் பாதுகாப்பையும் முன்னேற்பாட்டையும் நாம் அனுபவிக்காதபடி மனிதராவது பிசாசாவது ஏதும் செய்யமுடியாது. ஆண்டவர் நம்மை ஸ்திரப்படுத்தி, காத்துக்கொள்ளவேண்டுமென்று இன்று வேண்டிக்கொள்வோமாக."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
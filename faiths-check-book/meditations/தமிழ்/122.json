{
    "uniqueid": "20240501120000_dcd17326",
    "date": "2024-05-01",
    "title": "பாட்டினால் நிறைந்து",
    "key_verse": "23_55:12",
    "memory_verse": {
        "label": "இன்றைய வசனம்",
        "text": "பர்வதங்களும் மலைகளும் உங்களுக்கு முன்பாகக் கெம்பீரமாய் முழங்கி வெளியின் மரங்களெல்லாம் கைகொட்டும் (ஏசா.55:12)."
    },
    "devotion": {
        "label": "தியானம்",
        "text": "பாவம் மன்னிக்கப்பட்டதும் நம் துக்கம் நீங்கி மகிழ்ச்சி தொடங்குகிறது. ஆண்டவர் தம்மோடு ஒப்புரவாக்கப்பட்டவர்களுக்கு இவ்வித மகிழ்ச்சியையே அளிக்கிறார். அது பொங்கி வழிந்து இயற்கையையே மகிழ்ச்சியால் நிரப்புகிறது. பருப்பொருள் சார்ந்த உலகில் இசை நிறைந்திருக்கிறது. புதிதாக்கப்பட்ட இதயம் அதை வெளிப்படுத்தி நாதமாக்கும் முறையை அறிந்திருக்கிறது. படைப்பு இசைக்கருவியாகும். கிருபை நிறைந்த மனிதன் அதன் சுரத் தொகுதியைக் கண்டு பிடித்து அதில் பண்இசைத்து படைப்பையெல்லாம் ஒருங்கிசைத்து துதிபாடச் செய்கிறான். மலைகளும் குன்றுகளும் இயற்கையின் பெரிய பொருள்களும் இசைக்குழுவில் கெம்பீரமாய் முழங்குகின்றன. காட்டிலுள்ள மரங்களும் மற்றும் உயிருள்ளவை எல்லாம் இன்னிசையின் நயத்தை வெளிப்படுத்துவதில் ஈடுபடுகின்றன.\n\nகடவுளின் செய்தி எங்கும் எடுத்துச் செல்லப்பட்டு ஆன்மாக்கள் இரட்சிக்கப்படும்போது எங்கும் பாட்டினால் நிறைந்திருக்கிறது. இளம் விசுவாசிகள் பாவங்களை அறிக்கையிடுவதையும் நன்கு அறிவுறுத்தப்பட்ட பரிசுத்தவான்கள் சாட்சி கூறுவதையும் கேட்கும்போது நம்மில் மகிழ்ச்சி பொங்கி நாம் ஆண்டவரைத் துதித்துப்பாட ஏவப்படுகிறோம். அப்போது பர்வதங்களும் மலைகளும் காடுகளும் வயல் வெளிகளும் நம் பாட்டை எதிரொலித்து உலகையே இன்னிசை பரப்பும் இசைக் கருவியாளர் குழுவாக்குகிறது. ஆண்டவரே மகிழ்ச்சிகரமான மே தினத்தில் இசை பாடும் வானம்பாடி பாடி மகிழ்வதுபோல இன்னிசை நிறைந்திருக்கும் உலகிற்குள் என்னை வழிநடத்தும்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
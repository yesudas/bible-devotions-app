{
    "uniqueid": "20240714120000_531fdd77",
    "date": "2024-07-14",
    "title": "அவர்மேல் வைக்கப்படும் பாரங்கள்",
    "key_verse": "19_55:22",
    "memory_verse": {
        "label": "இன்றைய வசனம்",
        "text": "கர்த்தர்மேல் உன் பாரத்தை வைத்துவிடு, அவர் உன்னை ஆதரிப்பார். நீதிமானை ஒருபோதும் தள்ளாடவொட்டார் (சங்.55:22)."
    },
    "devotion": {
        "label": "தியானம்",
        "text": "இது கனமான பாரம், அதை எல்லாம் வல்ல இறைவன்மேல் தள்ளிவிடு. இப்பொழுது அது உன் பாரமாய் இருக்கிறது. அது உன்னை நசுக்குகிறது. ஆனால் ஆண்டவர் அதைத் தூக்கிக்கொண்டால் அது அவருக்கு கனமானதல்ல. நீ அதைத் தூக்கிக்கொள்ளவேண்டுமென்றாலும்அவர் உன்னை ஆதரிப்பார். அது அவர்மேல் இருக்கும். உன்மேல் இருக்காது. அதன் பளுவைத் தாங்கிக்கொண்டிருக்கும்போது நீ ஆதரிக்கப்படுவதால் அந்தப் பாரம் உனக்கு ஆசீர்வாதமாயிருக்கும். ஆண்டவரோடு உன் பாரத்தைப் பற்றிக் கலந்து பேசு. அப்போது உன்னை வளையச்செய்யக்கூடியஅந்தப் பாரத்தைத் தாங்கிக்கொண்டிருந்தாலும் நீ நிமிர்ந்து நிற்பாய்.\n\nநமக்கேற்படும் சோதனை கடமையின் பாதையிலிருந்து நம்மை வழி விலகச் செய்துவிடுமோ என்றுதான் நாம் பயப்படுகிறோம். ஆனால் இவ்விதம் நேரிட நம் ஆண்டவர் அனுமதிக்கமாட்டார். அவர்முன்பாக நாம் நீதிமான்களாயிருந்தால் நம் சோதனை நம்மை நிலைபெயரச் செய்ய அவர் ஒரு நாளும் அனுமதிக்கமாட்டார். இயேசுவில் அவர் நம்மை நீதிமான்களாக ஏற்றுக்கொள்கிறார். இயேசுவில் நாம் அவ்விதமே நிலைத்திருக்கவும் செய்வார்.\n\nஇன்றைய தினத்தில்ஏற்படக்கூடிய சோதனைகளை நீ தனியாகவே சமாளிக்கப்போகிறாயா? அந்தப் பாரம் மறுபடியும் உன் தோள்களை அழுத்தப்போகிறதா? மதியீனமாய் இராதே. உன் கவலைகளையெல்லாம் ஆண்டவரிடம் சொல்லி, அவர்மேல் உன் பாரத்தை வைத்துவிடு. உன் பாரத்தைக் கீழே இறக்கிவைத்துவிட்டு மறுபடியும் தூக்கிக்கொள்ளாதே. கர்த்தர்மேல் தள்ளி அங்கேயே வைத்துவிடு. பின் நீ பாரமற்ற மகிழ்ச்சியான விசுவாசியாக, உன் பாரத்தை சுமக்கிறவரின் புகழைப் பாடிக்கொண்டு, சுதந்திரமாக நடமாடலாம்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
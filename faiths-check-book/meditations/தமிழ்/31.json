{
    "uniqueid": "20240131120000_bcfe5086",
    "date": "2024-01-31",
    "title": "கடவுள் எப்போதும் கவனித்துக் கேட்கிறார்",
    "key_verse": "33_7:7",
    "memory_verse": {
        "label": "இன்றைய வசனம்",
        "text": "என் தேவன் என்னைக் கேட்டருளுவார் (மீகா 7:7)."
    },
    "devotion": {
        "label": "தியானம்",
        "text": "நண்பர்கள் நம்பிக்கைக் கேடு செய்கிறவர்களாய் இருக்கலாம். ஆனால் ஆண்டவர் ஆன்மாவிடமிருந்து விலகிச் செல்லமாட்டார். அதற்கு மாறாக அந்த ஆன்மாவின் வேண்டுதலைக் கேட்டு அறிவார். மீகா தீர்க்கதரிசி உன் மடியிலே படுத்துக் கொள்கிறவனுக்கு உன் வாயைத் திறவாமல் எச்சரிக்கையாயிரு……. மனிதனுடைய சத்துருக்கள் அவன் வீட்டார்தானே என்கிறார். இது இரங்கத் தக்க நிலையாகும். இவ்வித நிலையிலும் நம் மேலான நண்பர் உண்மையானவராகவே இருக்கிறார். அவரிடம் நம் கவலையை எல்லாம் கூறலாம்.\n\nநம் அனுபவ அறிவு மக்களோடு சண்டையிட்டுக் கொண்டிராமல் ஆண்டவரை நோக்கிப் பார்க்கவே தூண்டுகிறது. உறவினர் நம் வேண்டுதல்களை அசட்டை பண்ணினால் நம் இரட்சிப்பின் கடவுளிடம் செல்வோமாக! ஏனெனில் அவர் நம் வேண்டுதல்களைக் கேட்பார். மற்றவர்கள் அன்பில்லாமல் அநீதி செய்வதால் அவர் உடனே கேட்பார். நாம் சத்துருவே, எனக்கு விரோதமாய்ச் சந்தோஷப்படாதே என்று ஆர்ப்பரித்து மகிழலாம்.\n\nகடவுள் உயிருள்ளவராய் இருப்பதால் அவர் கேட்கக்கூடியவராய் இருக்கிறார். அவர் அன்புள்ள கடவுளாய் இருப்பதால் கண்டிப்பாகக் கேட்பார். அவர் உடன்படிக்கையின் கடவுளாக இருப்பதால் நம் வேண்டுதல்களைக் கேட்பதாக உறுதியளித்துள்ளார். அவர் என் கடவுள் என்று ஒவ்வொருவரும் சொல்லக் கூடியதாய் இருந்தால் என் கடவுள் என் வேண்டுதலைக் கேட்பார் என்றும் திட்டமாகக் கூறலாம். துக்கத்தினால் நொந்துபோய் இருப்பவர்களே, உங்கள் கவலைகளை உங்கள் ஆண்டவருக்குத் தெரியப்படுத்துங்கள். நான் தனிமையில் முழங்கால்ப்படியிட்டு என் கடவுள் என் வேண்டுதல்களைக் கேட்பார் என்று என் உள்ளத்தில் சொல்லுவேன்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
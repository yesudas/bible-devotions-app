{
    "uniqueid": "20240120120000_9f527f48",
    "date": "2024-01-20",
    "title": "ஜெயங்கொள்ளுகிறவன்",
    "key_verse": "66_2:7",
    "memory_verse": {
        "label": "இன்றைய வசனம்",
        "text": "ஜெயங்கொள்ளுகிறவனெவனோ அவனுக்குத் தேவனுடைய பரதீசின் மத்தியிலிருக்கிற ஜீவ விருட்சத்தின் கனியைப் புசிக்கக் கொடுப்பேன் (வெளி 2:7)."
    },
    "devotion": {
        "label": "தியானம்",
        "text": "போர் நடக்கும் நாளில் ஒருவனும் ஓடிவிடவாவது, தூய போருக்குச் செல்ல மறக்கவாவது முடியாது. நாம் ஆட்சி செய்ய வேண்டுமெனில் போரிடவேண்டும். எல்லா எதிரிகளையும் முறியடித்து, வெற்றி பெறும் வரை போரிட்டுக்கொண்டேயிருக்கவேண்டும். இல்லையெனில் இந்த வாக்குறுதி நமக்கு உரியதல்ல. ஏனெனில் இது போரில் ஜெயங்கொள்ளுகிறவனுக்கே கொடுக்கப்பட்டுள்ளது. உலகில் தோன்றியிருக்கும் எல்லா கள்ளத் தீர்க்கதரிசிகளையும், அவர்கள் போதனையின் பயனாய் ஏற்பட்டுள்ள எல்லா தீமைகளையும் மேற்கொள்ளவேண்டும். ஆதியில் கொண்டிருந்த அன்பு குறைவடைவதையும் உள்ளம் தளர்ச்சி அடைவதையும் மேற்கொள்ளவேண்டும். எபேசு சபைக்கு ஆவியானவர் கூறியவற்றையெல்லாம் வாசித்துப்பாருங்கள்.\n\nவெற்றியே பெறும் நம் தலைவரைப் பின்பற்றிச் சென்று, கிருபையினால் நாம் வெற்றி பெற்றால், நாம் கடவுளின் பரதீசின் நடு மையத்திற்கே போகவும், சுடரொளி பட்டயத்தை வீசிக்கொண்டிருக்கும் கேருபீனையும் கடந்து சென்று, ஜீவவிருட்சத்தை அடையவும் அனுமதிக்கப்படுவோம். அந்த விருட்சத்தின் கனியைப் புசிப்பவன் என்றைக்கும் உயிரோடு இருப்பான். இவ்விதமாக நாம் பாவத்தின் சம்பளமாகிய நித்திய மரணத்திலிருந்து தப்பிப் பிழைத்து, நித்திய வாழ்வைப் பெறுவோம். அவ்வாழ்வு குற்றம் இன்மையின் முத்திரையும், கடவுளைப் போன்ற தூய்மையின் நித்திய தத்துவத்தின் இயல்பான விளைவும் ஆகும். என் உள்ளமே துணிவுகொள். போரிடாமல் பின்னிட்டு ஓடிவிட்டால், புதியதும் முன்னிலும் மேம்பட்டதுமான ஏதேனின் இன்பங்களை இழந்துவிடவேண்டியதாகும். வெற்றி பெறும்வரை போரிட்டால் பரதீசில் கடவுளோடு நடமாடும் வாய்ப்பைப் பெறுவோம்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
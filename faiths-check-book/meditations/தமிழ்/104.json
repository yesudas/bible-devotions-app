{
    "uniqueid": "20240413120000_118c8faa",
    "date": "2024-04-13",
    "title": "புதிதாக்கப்பட்ட சரீரம்",
    "key_verse": "50_3:2",
    "memory_verse": {
        "label": "இன்றைய வசனம்",
        "text": "நம்முடைய அற்பமான சரீரத்தைத் தம்முடைய மகிமையான சரீரத்திற்கு ஒப்பாக மறுரூபப்படுத்துவார் (பிலி.3:2)."
    },
    "devotion": {
        "label": "தியானம்",
        "text": "பல சமயங்களில் நாம் நோயினால் அவதிப்பட்டு யோசிக்கவும் கடவுளை ஆராதிக்கவுங்கூட இயலாத நிலையில் இருக்கும்போது மெய்யாகவே இந்தச் சரீரம் அற்பமானது என்று உணர்கிறோம். மாம்சத்துக்கேதுவான வெறியினால் சோதனைகள் ஏற்படும்போது நம் சரீரத்தை அற்பமானது என்று குறிப்பிட்டதில் தவறில்லை என்று அறிகிறோம். நம் சரீரங்கள் நம்மைத் தாழ்வுபடுத்துகின்றன. அவை செய்யும் சிறப்பான காரியம் அதுதான். நம் சரீரங்கள் நம்மை மிருகங்களோடு ஒன்று சேர்ப்பதினாலும் நம்மைத் தூசியோடு இணைப்பதினாலும் நாம் உண்மையாகவே தாழ்மை உள்ளவர்களாயிருப்பது அவசியமாகும்.\n\nஆனால் நம் இரட்சகராகிய இயேசு கிறிஸ்து இதையெல்லாம் மாற்றிவிடுவார். நம் சரீரத்தை அவருடைய மகிமையான சரீரத்துக்கு ஒப்பானதாக்குவார். இயேசுவை நம்புகிறவர்கள் ஒவ்வொருவரிலும் இந்த மாறுதல் ஏற்படும். விசுவாசத்தினாலே அவர்கள் ஆன்மாக்கள் புதிதாக்கப்பட்டிருக்கின்றன. புதிதாக்கப்பட்ட அவர்கள் ஆவிக்கு எற்றதாக அவர்கள் சரீரங்களும் புதிதாக்கப்படும். இந்த மாற்றம் எவ்வளவு சீக்கிரம் ஏற்படும் என்று நாம் சொல்லமுடியாது. ஆனால் அதைக் குறித்த நிச்சயம் இக்காலச் சோதனைகளையும் மாம்சத்தைச் சார்ந்த துன்பங்களையும் சகிக்க உதவமுடியும். இன்னும் சிறிது காலத்தில் இயேசு இப்போது இருப்பதைப்போல நாமும் இருப்போம். அதற்குப் பின் நெற்றி வலியினாலோ, வீங்கின கைகால்களினாலோ, மங்கிவரும் கண்களினாலோ, திடனற்ற மனதினாலோ அவதியுற வேண்டியதில்லை. வயது முதிர்ந்தவர் பலனற்றவராயும் நோயுற்றவர் நோவு மிகுந்தவராயும் இருக்கவேண்டியதில்லை. இந்தச் சரீரம் அவர் மகிமையான சரீரத்திற்கு ஒப்பாக மறுரூபப்படுத்தப்படும். இது எவ்வளவு சிறப்பாக வெளிப்படுத்தப்பட்டுள்ளது என்று பாருங்கள். அவ்விதமான உயிர்த்தெழுதலை எதிர்பார்க்கும் நம்பிக்கையோடு நம் சரீரமும் அமர்ந்திருக்கமுடியும்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
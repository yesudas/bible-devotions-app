{
    "uniqueid": "20240513120000_cdf8d8ff",
    "date": "2024-05-13",
    "title": "பகல் சமீபமாயிற்று",
    "key_verse": "66_2:28",
    "memory_verse": {
        "label": "இன்றைய வசனம்",
        "text": "விடிவெள்ளி நட்சத்திரத்தையும் அவனுக்குக் கொடுப்பேன் (வெளி 2:28)."
    },
    "devotion": {
        "label": "தியானம்",
        "text": "இருள் நீங்கி, விடியற்காலை வரும்வரை இயேசுவில் விடிவெள்ளி நட்சத்திரத்தைக் காண்பது எவ்வளவு பெரிய பாக்கியமாகும். பெத்லகேமின் நட்சத்திரம் மறுபடியும் காணப்பட்டதாகப் பத்திரிகைகளில் வெளிவந்த வீணான செய்தியை வாசித்ததை நான் நினைவுகூருகிறேன். விசாரித்துப் பார்த்ததில் அது விடிவெள்ளி நட்சத்திரம் என்று அறிந்துகொண்டோம். பெரிய தவறு ஒன்றும் செய்யப்படவில்லை.\n\nஇயேசுவைச் சூரியனாகக் காண்பதே சிறந்தது. அவ்விதம் காணமுடியாதபோது, அவரைப் பகலை முன்னறிவித்து, நித்திய ஒளி சீக்கிரத்தில் காணப்படும் என்று தெரிவிக்கும் நட்சத்திரமாகக் காண்பதே அதற்கு அடுத்தப்படியாகச் சிறப்பு வாய்ந்ததாகும். நான் எவ்விதம் சிறந்து விளங்கவேண்டுமென்று விரும்புகிறேனோ அவ்விதம் இன்று இராவிட்டாலும், இயேசுவைக் காண்கிறேன். ஒருநாள் அவரைப்போல் இருப்பேன் என்னும் நம்பிக்கையை அது எனக்கு அளிக்கிறது. நம்பிக்கையினால் இயேசுவைக் காண்பது மகிமை பொருந்தினவராய் அவரைக் காண்பதற்கும் அவர் சாயலாக மாற்றப்படுவோம் என்பதற்குமான வருங்குறிச் சின்னமாகும். நான் விரும்பும் வெளிச்சமும் மகிழ்ச்சியும் என்னில் இந்நேரம் இல்லாவிடினும் நான் இனி ஒரு காலத்தில் அவற்றைப் பெறுவேன். ஏனெனில் எவ்வளவு தெளிவாக நான் விடிவெள்ளி நட்சத்திரத்தைக் காண்கிறேனோ அவ்வளவு நிச்சயமாக அந்த நாளைக் காண்பேன். விடிவெள்ளி நட்சத்திரம் சூரியனை விட்டு வெகுதூரம் செல்வது இல்லை.\n\nஎன் ஆத்துமாவே, ஆண்டவர் உனக்கு விடிவெள்ளி நட்சத்திரத்தை அளித்துள்ளாரா ? ஆண்டவர் உனக்குக் கொடுத்துள்ள உண்மை, கிருபை, நம்பிக்கை, அன்பு இவற்றைப் பற்றிப் பிடித்துக்கொண்டிருக்கிறாயா? அப்படியானால் இவற்றில் இனிவரும் மகிமையின் விடிவெள்ளி உனக்குக் காணப்பட்டுள்ளது. நீ தீமையை மேற்கொள்ளவும், நீதியில் நிலைத்திருக்கவும் செய்கிறவர் அவற்றினாலேயே விடிவெள்ளி நட்சத்திரத்தையும் உனக்கு அளித்துள்ளார்."
    },
    "author": {
        "label": "ஆசிரியர்",
        "author": "சார்லஸ் ஸ்பர்ஜன்"
    }
}
{
  "uniqueid": "20241007073918_7965f90c",
  "date": "2024-10-07",
  "title": "பயம்!",
  "key_verse": "20_14:26",
  "bible_reading": {
    "label": "இன்றைய வேத வாசிப்பு",
    "text": "வேத  தானியேல் 5:6-9"
  },
  "memory_verse": {
    "label": "இன்றைய வசனம்",
    "text": "கர்த்தருக்கு பயப்படுகிறவனுக்குத் திடநம்பிக்கை உண்டு (நீதிமொழிகள் 14:26)."
  },
  "devotion": {
    "label": "இன்றைய தியானம்",
    "text": "“வைத்தியர் கொடுத்த மருந்துச் சீட்டைப் பார்த்தபோதே பயந்துபோனேன்” என்றார் ஒருவர். “பரீட்சை முடிவை நினைத்தாலே பயமாயிருக்கிறது” என்றான் ஒரு மாணவன். பலவித பயங்கள் உண்டு. அவற்றை இருவிதமாகப் பிரித்துப் பார்க்கலாம். ஒன்று, தேவனுக்குப் பயப்படும் பயம்; அடுத்தது, உலகத்திற்குப் பயப்படும் பயம். எது நமக்குக் கண்ணியை வருவிக்கும்? எது நம்மை உயர்ந்த அடைக்கலத்தில் வைக்கும்? எது ஞானத்தின் ஆரம்பம்; எது அழிவுக்கு ஆரம்பம்?\r\n\r\nதிடீரென்று “மனுஷ கைவிரல்கள் தோன்றி, விளக்குக்கு எதிராக (நன்றாக விளங்கும்படி), அரமனையின் சாந்து பூசப்பட்ட சுவரிலே எழுதிற்று. எழுதின அந்தக் கையுறுப்பை ராஜா கண்டான்.” இதனால் பெல்ஷாத்சார் மாத்திரமா பயந்தான்? பிரபுக்களும்கூட பயந்தார்கள். எழுதிய விரல் உறுப்பைக் கண்டு பயந்தவன், அந்த எழுத்தின் அர்த்தத்தைச் சொல்லமுடியாமல் ஞானிகள் திண்டாடிய போது மேலும் பயந்தான்.\r\n\r\nஅவன் ஏன் பயப்படவேண்டும்? நமது உணர்வுகள் நமது மனசாட்சியோடே தொடர்பு உடையன. நமது உணர்வுகளை எவ்வளவுதான் மூடிமறைத்தாலும், நாம் பாவம் செய்யும்போது நமது மனசாட்சியே நமக்கு எதிராகக் கூக்குரலிடும். அந்த மனசாட்சியில் தோன்றும் பயத்தை அடக்கிவைக்க முடியாது. நாம் பாவம் செய்யும்போது உண்டாகும் பயம், முதலாவது, நமது முகபாவத்தில் வெளித் தெரியும். பின்னர் செய்கையிலே வெளிவரும். மனமும் நினைவும் செயலும் தேவனுக்கு முன்பாக சுத்தமாயிருந்தால் நாம் ஏன் பயப்படவேண்டும்? தேவனுக்குப் பயப்படுகிறவனுக்குத் திடநம்பிக்கை உண்டு. தேவனுக்கு விரோதமாக நடப்போமானால் நாமே நமக்கு விரோதிகளாகிவிடும் ஆபத்துண்டு. பெல்ஷாத்சார் தேவனுக்கு விரோதமாக துணிகரமாக தெரிந்தே செயற்பட்டான். அவனே தனக்கு எதிரியானான். அவனைக் கலங்கடிக்க ஒரு விரல் போதுமானதாயிருந்தது. அந்த விரலைக் கண்டவன் முகம் வேறுபட்டது; நினைவுகள் அவனைக் கலங்கப்பண்ணினது. மொத்தத்தில் அவன் ஆடிப்போனான்.\r\n\r\nதேவபிள்ளையே, இன்று நமக்கு முன்னே ஒரு விரல் தோன்றுமானால் நாம் என்ன செய்வோம்? அது, கற்பனைகளை கற்பலகைகளில் எழுதியதும் குற்றம் சாட்டப்பட்ட பெண்ணைக் காப்பாற்றியதுமான தேவனுடைய விரல் என்று மகிழ்ச்சியடைந்து, அந்த விரல் எழுதுவதை அறிய ஆவல் கொள்வோமா? அல்லது, இது ஏன் எனக்கு முன் வந்தது என்று கலங்கி நிற்போமா? நமது இருதயம் தேவனோடு இசைந்திருக்குமானால் நாம் எதற்கும் பயப்படவேண்டிய அவசியமில்லை. நமக்கு விரோதமாக எந்த ஆயுதமோ உறுப்போ எழும்பி நம்மைச் சேதப்படுத்த முடியாது. எனவே எப்போதும் தேவபயத்தோடே வாழ்ந்திருக்க நாம் பிரயாசப்படுவோம். அப்பொழுது வேறெதுவும் நம்மை அசைக்க முடியாது."
  },
  "prayer": {
    "label": "ஜெபம்",
    "text": "ஜெபம்: கர்த்தாவே, உமக்குமுன்பாக பயத்தோடு நடந்துகொள்வதற்கும், எந்தநேரத்திலும் எங்கள் இருதயம் தேவனோடு இசைந்திருந்து வாழவும் எங்களை ஒப்புவிக்கிறோம். ஆமென்."
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
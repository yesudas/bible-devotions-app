{
  "uniqueid": "20190131091934_7fffffff",
  "date": "2019-01-31",
  "title": "கர்த்தருக்குப் பயப்படும் பயம்",
  "key_verse": "19_86:11",
  "bible_reading": {
    "label": "இன்றைய வேத வாசிப்பு",
    "text": "வேத  சங்கீதம் 86:1-17"
  },
  "memory_verse": {
    "label": "இன்றைய வசனம்",
    "text": "“கர்த்தாவே, உமது வழியை எனக்குப் போதியும், நான் உமது சத்தியத்திலே நடப்பேன்; நான் உமது நாமத்திற்குப் பயந்திருக்கும் படி என் இருதயத்தை ஒருமுகப்படுத்தும்” (சங்.86:11)"
  },
  "devotion": {
    "label": "இன்றைய தியானம்",
    "text": "மனித வாழ்வில் பாவம் நுழைந்ததும் பயமும் நுழைந்து கொண்டது. பயம்தான் பொய்சொல்ல வைக்கிறது. பயம்தான் குற்றத்தை அடுத்தவன்மேல் சுமத்துகிறது. பயம், தேவனைவிட்டு விலக்குகிறது. பயம் மனிதனைக் கொஞ்சம் கொஞ்சமாகக் கொல்லுகிறது. பயத்தினாலே மனிதன் அடுத்தவனைக் கொன்றுபோடுகிறான். பயம் அடுத்தவனுடைய வாழ்வையே தனதாக்க முனைகிறது. மொத்தத்தில் பயம் மனிதனை மனிதனாக வாழவிடுவதில்லை. இதிலிருந்து விடுதலை இல்லையா? சிலருக்கு இருளுக்குப் பயம்; சிலருக்கு வெளிச்சத்துக்கும் பயம். சிலருக்கு அமைதிக்குப் பயம்; சிலருக்குச் சந்தடிக்குப் பயம். இன்னும் சொல்லலாம். இவர்களுக்குள் நாம் எந்த ரக பயத்தைக் கொண்டிருக்கிறோம்? அதிலிருந்து நாம் வெளிவரவேண்டாமா?\r\n\r\nஇவற்றையெல்லாம் முறியடிக்க ஒரேயொரு வழி, ‘கர்த்தருக்குப் பயப்படும் பயம்’ நமக்குள் வளரவேண்டும். அவர் நமது அன்பின் பரம தகப்பன்; பின்னர் ஏன் நாம் அவருக்குப் பயப்படவேண்டும்? இது, அவர் நம்மைத் தண்டிப்பார் அல்லது அழிப்பார் என்ற பயம் அல்ல. மாறாக, கனத்துக்குரிய பயம். அண்டசராசரங்களையும் படைத்த கர்த்தருடைய வல்லமை, மாட்சிமை, மகிமை இவற்றை தியானிக்கும்போது, தலை வணங்காமல் இருக்க முடியாது. அந்த மரியாதையுடன் கூடிய பக்தியே கர்த்தருக்குப் பயப்படும் பயமாகும். அந்தப் பரிசுத்த பயம் நமக்குள் வேர்விடுமானால், நமது வாழ்வே மாறிவிடுமல்லவா! இந்தப் பயம், தேவ பிரசன்னத்தை உணரச்செய்கிறது. தீமை செய்யாதபடி எச்சரித்து, நன்மை செய்ய தைரியப்படுத்துகிறது. கர்த்தருக்குக் கீழ்ப்படியவும், அவரைப் பிரியப்படுத்தவும் நம்மை வழி நடத்துகிறது. இந்தப் பயத்தையே, தீமைக்குத் துணைபோகாத எபிரெய மருத்துவச்சிகளிடம் காண்கிறோம். பாவசோதனைக்கு இடங்கொடுக்காத யோசேப்பிடம் காண்கிறோம். மரணத்தைக் கண்டும் அஞ்சாத தானியேலிடமும் நண்பர்களிடமும் காண்கிறோம்.\r\n\r\nகர்த்தருடைய சர்வவல்லமைக்குப் பயப்படுகிறவர்கள், உலக அதிகாரத்திற்குப் பயப்பட மாட்டார்கள். எந்த அதிகாரத்துக்கும் கர்த்தருக்குள்ளேயே கீழ்ப்படிவார்கள். சோதனையைக் கண்டு சோர்ந்துபோக மாட்டார்கள். அவர்கள் பாவத்தை வெறுப்பது, அகப்பட்டு விடுவோம் என்ற பயத்தினால் அல்ல. அவர்கள் தீமையை வெறுத்து நன்மை செய்வது, பிறரின் பாராட்டைப் பெறவேண்டும் என்பதற்காக அல்ல. எனவே, கர்த்தருக்கு மாத்திரம் பயந்து, அவரை மாத்திரம் பிரியப்படுத்த நம்மை அர்ப்பணிப்போமாக.\r\n\r\n“கர்த்தருக்குப் பயப்படுதலே ஞானத்தின் ஆரம்பம்; பரிசுத்தரின் அறிவே அறிவு” (நீதி.9:10)."
  },
  "prayer": {
    "label": "ஜெபம்",
    "text": "ஜெபம்: அன்பின் கர்த்தாவே, வீண்பயங்களை உதறித் தள்ளி, உமக்குப் பயப்படும் பயத்தில் வளர என்னை தேவாவியானவர் கரத்தில் ஒப்புவிக்கிறேன். ஆமென்."
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
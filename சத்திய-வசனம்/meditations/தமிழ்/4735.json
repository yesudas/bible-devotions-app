{
  "uniqueid": "20241110110829_208738d8",
  "date": "2024-11-10",
  "title": "கர்த்தரையே நாடியவள்!",
  "key_verse": "9_1:18",
  "bible_reading": {
    "label": "இன்றைய வேத வாசிப்பு",
    "text": "1சாமுவேல் 1:1-28"
  },
  "memory_verse": {
    "label": "இன்றைய வசனம்",
    "text": "‘…பின்பு அந்த ஸ்திரீ புறப்பட்டுப்போய், போஜனஞ்செய்தாள். அப்புறம் அவள் துக்கமுகமாயிருக்கவில்லை.’ (1சாமு. 1:18)"
  },
  "devotion": {
    "label": "இன்றைய தியானம்",
    "text": "கர்த்தருடைய சந்நிதியில் இருதயத்தை ஊற்றி ஜெபிப்பதற்கு அன்னாள் நமக்கெல்லாம் சிறந்த உதாரணமானவள். இன்று இவளது இன்னொரு குண நலனைக் கவனிப்போம். ராகேலைப்போலவே, இவளும் தனது புருஷனுக்கு இரண்டாவது மனைவியானவள்; புருஷன் எல்க்கானா இவளை அதிகம் நேசித்தாலும் இவளுக்கோ பிள்ளையில்லாதிருந்தது. ஆனால், ராகேலைப் போல இவளும், பிள்ளைகள் பெற்றெடுத்த பெனின்னாள்மேல் பொறாமை கொள்ளவில்லை; தன் கணவன் தன்னை அதிகம் நேசித்ததினால் பெருமை கொண்டு, மற்றவளை அற்பமாக எண்ணவுமில்லை. ஒரு குழந்தைக்காக குறுக்கு வழிகளை நாடவுமில்லை. என்றாலும் இவள், தனது சக்களத்தியினால் அதிகம் வேதனைப்படுத்தப்பட்டாள். ஆலயம் போகும்போதும் மனவேதனைக்குள்ளான அன்னாள், ஆத்திரம் கொள்ளவில்லை; பெனின்னாளுடன் கோபம் கொள்ளவுமில்லை; கணவனிடத்தில் முறையிட்டு அவனைக் கோபப்படுத்தவுமில்லை. மாறாக, தன்னுள்ளேயே வேதனைப்பட்டுக்கொண்டிருந்த அவள் எழுந்தாள்; தன் கணவனாலும் அல்ல, தேவனாலேயே இப்பிரச்சனையைத் தீர்க்கமுடியும் என்று உணர்ந்தவளாக நேரே கர்த்தருடைய சந்நிதானத்திற்கே சென்றாள். ஆலய வாசலில் நின்ற ஆசாரியனிடமும் ஒரு வார்த்தையும் பேசவில்லை. முழுவிசுவாசத்துடன் கர்த்தரையே நாடினாள் அன்னாள். ஜெபித்த பிற்பாடு, அவளது துக்கமுகம் மாறியது; அவள் எழுந்து உணவு உண்டாள்.\r\n\r\nநமது மனகஷ்டங்கள் குறைவுகள் மத்தியிலும், பிறரும் நம்மைப் புரிந்து கொள்ளாமல் புண்படுத்தும் சந்தர்ப்பங்கள் வாழ்வில் வரும். அந்தவேளையில் வேதனை தாங்காமல், நம்மை நேசிக்கிறவர்கள் என்று நாம் நினைப்பவர்களை நாடிச்சென்று துக்கத்தைச் முறையிட மனம் ஏவும். யாரிடமாவது சொன்னால் மனம் ஆறுதலடையும் என்று சொல்வார்கள். அல்லது, நம்மைத் துன்பப்படுத்துகிறவர்களுக்கு எதிராக எதையாவது செய்ய உள்ளம் ஆத்திரம் அடையக்கூடும். அன்று அன்னாள் தன்னையே அதிகமாக நேசித்த கணவனுடன் சேர்ந்து பெனின்னாளைத் தண்டித்திருக்கலாம். ஆனால் அவளோ, தன் துக்கங்களைத் தனக்குள் அடக்கிக்கொண்டு அமைதலாயிருந்தாள்; அவற்றைத் தேவனிடமே ஊற்றினாள். கர்த்தர் அவளைக் கேட்டார்.\r\n\r\nஎளியவனைக் குப்பையிலிருந்து தூக்கிவிடுகிற கர்த்தர், நம்மைக் கை விடுவாரா? ஆகவே, முதலில், கர்த்தரின் சமுகத்தை நாடி நமது இருதயத்தை ஊற்றிவிடக் கற்றுக்கொள்வோம். அதன்பின் விசுவாசத்தில் உறுதியாயிருப்போம். கர்த்தர் நிச்சயமாக நம் குறைவுகளை கிறிஸ்துவுக்குள்ளாக நிறைவாக்குவார்."
  },
  "prayer": {
    "label": "ஜெபம்",
    "text": "ஜெபம்: “பிதாவே, உமது சந்நிதானமே எனக்கு ஆறுதல். என் இருதயத்தை உம்மிடம் ஊற்றிவிடுகிறேன். உமது சித்தப்படி என்னை நடத்தும். ஆமென்.”"
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
{
  "uniqueid": "105535_7fffffff",
  "date": "",
  "title": "முறுமுறுப்பு வேண்டாம்",
  "key_verse": "46_10:10",
  "bible_reading": {
    "label": "இன்றைய வேத வாசிப்பு",
    "text": "1கொரிந்தியர் 10:1-11"
  },
  "memory_verse": {
    "label": "இன்றைய வசனம்",
    "text": "‘அவர்களில் சிலர் முறுமுறுத்து, சங்காரக்காரனாலே அழிக்கப்பட்டார்கள். அதுபோல நீங்களும் முறுமுறுக்காதிருங்கள்.’ (1கொரிந்தியர் 10:10)"
  },
  "devotion": {
    "label": "இன்றைய தியானம்",
    "text": "நமது பரமகானான் பயணத்திற்குத் தடங்கலாகக் காணப்பட்டவற்றைக் கழற்றிவிட்டால் போதுமா? இல்லை. நாம் தள்ளிவிடவேண்டிய இன்னொரு முக்கியமான காரியம் உண்டு. அதுதான் முறுமுறுப்புக்குணம். தெரிந்தெடுக்கப்பட்ட ஜாதி, தேவஜனம் என்றழைக்கப்பட்டவர்கள், கானானைச் சுதந்தரித்துக் கொள்ளும்படிக்கு அடிமைத்தனத்திலிருந்து வல்லமையாக மீட்டெடுக்கப்பட்டவர்கள், தேவசமுகத்தாலே அல்லும் பகலும் வழிநடத்தப்பட்டவர்கள், இவர்களா முறுமுறுத்தது? இதன் பலன், எகிப்திலிருந்து புறப்பட்டவர்களில் இருவரைத் தவிர ஏனையோர் சகலரும் வனாந்தரத்திலேயே மாண்டுபோனார்கள். இதற்கு முக்கிய காரணம், “முறுமுறுப்பு”. தேவனின் மகத்துவங்களை மறந்தவர்களாக அடிக்கடி இவர்கள் முறுமுறுத்தார்கள். சிறுசிறு தேவைகளுக்கெல்லாம் முறு முறுத்தார்கள். அவர்கள் யாருக்கெதிராக முறுமுறுத்தார்கள்? மோசேக்கு எதிராகவா? இல்லை, “உங்கள் முறுமுறுப்புக்கள் எங்களுக்கு அல்ல, கர்த்தருக்கே விரோதமாயிருக்கிறது” என்று மோசே கூறுவதை வாசிக்கிறோம் (யாத்.16:8).\r\n\r\nஅன்று இஸ்ரவேலர் செய்ததைப் பெரிதாகப் பேசுகின்ற நாம், இன்று செய்து கொண்டிருப்பது என்ன? முறுமுறுக்கிறோம். “ஏன் இந்தக் கிறிஸ்தவ வாழ்வு? ஏன் இந்த இரட்சிப்பு? உலகத்தை அனுபவிக்கவும் முடியாது. அதற்கும் மேலாக கிறிஸ்தவ வாழ்விலே எத்தனை பாடுகள்? நண்பர்களும் உறவினர்களும் வெறுத்துவிடும் வேதனையான நிலைமைகள். எதையெதையோ சுமந்து சுகித்திருக்கவேண்டிய நாம், ஈனச்சிலுவையைச் சுமந்து பழிச்சொற்களையும் கேட்க வேண்டியுள்ளதே.” இப்படி எத்தனை! மாத்திரமல்ல, தேவஊழியர்களுக்கு எதிராக, போதகர்களுக்கு சுவிசேஷகர்களுக்கு எதிராக எத்தனை முறுமுறுப்புக்கள். மனுஷருக்கு எதிரான நமது முறுமுறுப்புக்கள் ஒவ்வொன்றும் தேவனுக்கு எதிரானவைகளே என்பதை நினைவில் வைத்துக்கொள்ளவேண்டும்.\r\n\r\nமுறுமுறுப்பு கிறிஸ்துவின் சிந்தையல்ல. முறுமுறுப்பு பரம கானானின் பிரவேசத்தைக்கூடத் தடைபண்ணும் பலம் வாய்ந்தது. ஆகையால், முறுமுறுக்கின்ற குணத்தை முற்றுமாக ஒழித்துவிடுவோமாக. அழைத்தவர் நடத்துவார். எப்படியும் நடத்துவார். இந்த நம்பிக்கை நமக்குள் ஆழமாக வேர்விடுமானால், நாம் எதிர்கொள்ளும் காரியங்கள் ஒவ்வொன்றும் முறுமுறுப்பையல்ல, சந்தோஷத்தையும் மனத் தைரியத்தையுமே உண்டாக்கும். உயர்நிலையில் வாழும் தேவனற்றவர்களைப் பார்த்து முறுமுறுக்காமல், தேவனைத் துக்கப்படுத்தாமல், எந்நிலையிலும் துதியோடும் ஸ்தோத்திரத்துடனும் முன்னேறிச் செல்வோமாக. முறுமுறுக்கும்படி சோதனையில் அகப்படும்போது, இஸ்ரவேலை நினைப்போமாக."
  },
  "prayer": {
    "label": "ஜெபம்",
    "text": "ஜெபம்: “பிதாவே, முறுமுறுப்பினால் பரம ஆசீகளை இழந்துவிடாமல் என்னைக் காத்தருளும். திருப்தியுடன் வாழ கிருபை செய்யும். ஆமென்.”"
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
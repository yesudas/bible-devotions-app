{
  "uniqueid": "20240208102912_7fffffff",
  "date": "2024-02-08",
  "title": "என்றும் பச்சையான ஒலிவமரம்",
  "key_verse": "19_52:8",
  "bible_reading": {
    "label": "இன்றைய வேத வாசிப்பு",
    "text": "சங்கீதம் 52:1-9"
  },
  "memory_verse": {
    "label": "இன்றைய வசனம்",
    "text": "“நானோ தேவனுடைய ஆலயத்தில் பச்சையான ஒலிவமரத்தைப்போலிருக்கிறேன், தேவனுடைய கிருபையை என்றென்றைக்கும் நம்பியிருக்கிறேன்.” (சங்கீதம் 52:8)"
  },
  "devotion": {
    "label": "இன்றைய தியானம்",
    "text": "கல்வி, செல்வம், அந்தஸ்து, குடும்ப கௌரவம் என்று பல வழிகளில் தம்மைக் குறித்துப் பலர் பெருமை பாராட்டுவதுண்டு. சங்கீதம் 52ல், “பலவானே, பொல்லாப்பில் ஏன் பெருமை பாராட்டுகிறாய்?” என்று தனக்கெதிராகச் செயற்பட்ட தன் எதிராளியைக் குறித்து தாவீது கூறுவதை வாசிக்கிறோம். இங்கே ஒருவனுக்கு “பொல்லாப்பு செய்வதில் பெருமை”. தாவீதின் நாட்களில் மட்டுமல்ல, இன்றும், தாம் செய்யும் பொல்லாப்புகளில் மகிழ்ந்து களிகூருகிறவர்கள் ஏராளம். இப்படிப்பட்ட, பொல்லாதவர்களின் பொல்லாப்பில் சிக்குண்டு தவிப்பவர்கள்தான் எத்தனைபேர்!\r\n\r\nஇங்கே தாவீதுக்குப் பொல்லாங்கு செய்தது யார்? பெலிஸ்தனின் கையிலிருந்து இஸ்ரவேலைப் பாதுகாக்க முடியாமல் தவித்த சவுல் ராஜாவே, அந்தப் பெலிஸ்தியனைக் கொன்று வெற்றியை ஏற்படுத்திக்கொடுத்த தாவீதைக் கொன்றுபோட வகைதேடினான். சவுலே தாவீதுக்கு விரோதியானான். அதற்காக, தாவீது, இந்தப் பொல்லாப்பினால் துவண்டுபோனாரா? இல்லை. யார் என்ன பொல்லாப்புச் செய்தாலும், தேவனுடைய ஆலயத்தில் பச்சையான ஒலிவமரத்தைப் போலவே தான் இருப்பதாகத் தைரியமாகக் கூறினார்.\r\n\r\nஇதற்குக் காரணம் என்ன? எந்தச் சூழ்நிலையிலும் தாவீது தேவனின் கிருபையையே நம்பி வாழ்ந்தார். தேவன் தனக்குப் பக்கத்தில் இருப்பதை நம்பினார் தாவீது. தன்னை தேவனுடைய ஆலயத்தில் என்றும் பச்சையாகக் காட்சிதரும் ஒலிவமரத்துக்கு ஒப்பிட்டது ஏன்? ஒலிவ மரம் நீண்ட காலம் வாழும் மரங்களுள் மிகவும் முக்கியமான ஒன்று. அது மாத்திரமல்ல, அதிக நீண்ட காலமாக செழிப்பாகவே காட்சிதந்து கனிகொடுக்கும் மரமாக இருக்கிறது. ஆக, தாவீது, துன்மார்க்கத்தில் வாழுகிறவர்களுக்கு வரும் சடுதியான வீழ்ச்சியையும், தம்மை நம்பியிருக்கிறவர்களுக்கு இருக்கும் தேவனுடைய முடிவற்ற நீடித்த நித்திய பாதுகாப்பையும் வேறுபடுத்திக் காட்டுவதை நாம் காண்கிறோம்.\r\n\r\nதாவீது மட்டுமல்ல, இன்று நாமும் தேவனின் ஆலயத்தில் என்றும் செழித்து வாழும் பச்சையான ஒலிவ மரத்தைப்போல வாழலாம். தேவ பாதுகாப்பு, கிருபை, தயவு நமக்கு இருப்பதை நாம் விசுவாசித்தால், நமக்குப் பொல்லாப்பு நினைக்கின்ற அல்லது செய்கின்ற எவரைக்குறித்தும் நாம் கலங்கவேண்டிய அவசியமே இல்லை. நமக்குப் பொல்லாப்பு செய்பவர்களுக்குப் பயந்து ஒளியத் தேவையில்லை. ஆனால், தாவீது எப்படி தேவகிருபையில் நிலைத்துநின்றாரோ, நாமும் அப்படியே தேவசமுகத்தில் வாழவேண்டியது நமது பொறுப்பாகும்."
  },
  "prayer": {
    "label": "ஜெபம்",
    "text": "ஜெபம்: “தேவனே! எந்த சூழ்நிலையிலும் உமது சமுகத்தில், பச்சையான ஒலிவ மரத்தைப்போல உமக்கே சாட்சியாய் ஜீவிக்க உமது கிருபையைத் தந்தருளும். ஆமென்”."
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
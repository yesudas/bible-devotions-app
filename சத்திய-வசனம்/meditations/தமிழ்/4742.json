{
  "uniqueid": "20241103110848_592cf59f",
  "date": "2024-11-03",
  "title": "மனோவாவின் மனைவி",
  "key_verse": "7_13:6",
  "bible_reading": {
    "label": "இன்றைய வேத வாசிப்பு",
    "text": "நியாயாதிபதிகள் 13:1-24"
  },
  "memory_verse": {
    "label": "இன்றைய வசனம்",
    "text": "‘…எங்கேயிருந்து வந்தீர் என்று நான் அவரிடத்தில் கேட்கவில்லை; அவர் தம்முடைய நாமத்தை எனக்குச் சொல்லவுமில்லை.’ (நியாயாதிபதிகள் 13:6)"
  },
  "devotion": {
    "label": "இன்றைய தியானம்",
    "text": "சாத்தான் ஒளியின் தூதனைப்போல வேடம் தரிப்பவனாக இருப்பதினால் அவன் வஞ்சகமான விதத்தில் சர்ப்பத்தின் தோற்றத்தில் ஏதேன் தோட்டத்திற்குள் வந்திருந்தாலும், அவனைத் தூதன் என்று எண்ணி ஏவாள் பேசியிருக்கலாம் என்பது சிலரது கருத்து. இங்கே இன்னொரு மனைவியைக் குறித்து பார்ப்போம். கர்த்தருடைய தூதனானவர் தாமே மனோவாவின் மனைவியை சந்திக்கிறார். அவரது சாயல் தேவதூதரின் சாயலைப்போலவே அவளுக்கு தெளிவாகத் தெரிந்தது. ஆனாலும், தனித்து நின்ற அவள் அந்த அந்நிய புருஷனுடன் பேசவில்லை. மௌனமாக நின்று அவர் கூறுவதைக் கவனித்துக் கேட்டாள். விடை ஏதும் சொல்லாமல், தன் புருஷனிடத்தில் வந்து, எதனையும் மறைக்காமல் கூறி விட்டாள். மனோவாவின் ஜெபத்திற்குப் பதில் கொடுத்த தேவன், இரண்டாவது தடவையாகவும் அவள் தனித்திருந்த வேளையிலேயே அவளைச் சந்திக்கும்படி தூதனானவரை அனுப்புகிறார். ஆனால் அவளோ வாயே திறவாமல், தன் புருஷனிடத்திற்கு ஓடி, அவனை அழைத்துவந்தாள், அதன் பின்னரே மனோவா தூதனானவருடன் பேசினான்.\r\n\r\nஇதுவரை மௌனமாக இருந்தவள் இப்போது பேசுகிறாள். யாருடன்? தனது கணவனுடனேயே பேசினாள். என்ன பேசினாள்? தேவனைக் கண்டதினால் செத்துப்போவோமோ என்று கலங்கி நின்ற கணவனைப் பார்த்து ஞானமான பதில் கொடுக்கிறாள். கலங்கிய கணவன் அவள் பேச்சினால் தேற்றப்பட்டான். இந்த ஸ்திரீயின் வயிற்றிலேயே இஸ்ரவேலரின் இரட்சகன் சிம்சோன் பிறந்தான். ஆம், ஓர் இரட்சகனைப் பெற்றெடுக்க அவள் தகுதியானவளே.\r\n\r\nஅவள் அதிகம் பேசவில்லை; மாறாக கவனித்தாள். தனக்குப் பிறக்கப்போகும் பிள்ளையைப்பற்றி அறிய அவளுக்கு ஆவலில்லாமல் இருந்திருக்குமா? ஆனால், அவள் தன்னை அடக்கிக்கொண்டாள். தனித்து எக்காரியத்தையும் செய்ய அவள் துணியவில்லை. அவள் ஆசீர்வதிக்கப்பட்டாள். நம்மில் எத்தனைபேர் அதிகம் பேசுகிறவர்களாக இருக்கிறோம்? காரியங்களைப் பேசித் தீர்த்துவிட்டு அப்புறமே கணவனை நாடுகிறோம்? குடும்பவிஷயங்களில் எத்தனை தீர்மானங்களை கணவனோடு ஆலோசிக்காமல் எடுக்கின்றோம்? அந்த மனைவி உத்தமமாகச் செயற்பட்டாள். தேவன் அவளுடன் கூடயிருந்தார். அப்போது, தேவதூதன் தோன்றினால் என்ன, ஒளியின் தூதன்போல சாத்தான்தான் வந்தால் என்ன, நாம் வஞ்சிக்கப்படாதபடி தேவன் நம்மைக் காத்துக் கொள்வார். “கேட்கிறதற்குத் தீவிரமாயும், பேசுகிறதற்குப் பொறுமையாயும்” (யாக்.1:19) இருக்க ஆவியானவர்தாமே நம்மை வழிநடத்துவாராக."
  },
  "prayer": {
    "label": "ஜெபம்",
    "text": "ஜெபம்: “கர்த்தாவே, தேவையற்றதும், தகுதியற்றதுமான பேச்சுகளுக்குள் அகப்படாமல், உம்மையே சார்ந்திருக்க எனக்குப் போதித்தருளும். ஆமென்.”"
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
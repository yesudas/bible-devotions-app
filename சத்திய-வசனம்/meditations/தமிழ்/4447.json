{
  "uniqueid": "105449_7fffffff",
  "date": "",
  "title": "வஸ்திரம்!",
  "key_verse": "38_3:4",
  "bible_reading": {
    "label": "இன்றைய வேத வாசிப்பு",
    "text": "சகரியா 3:1-10"
  },
  "memory_verse": {
    "label": "இன்றைய வசனம்",
    "text": "‘நான் உன் அக்கிரமத்தை உன்னிலிருந்து நீங்கச்செய்து, உனக்குச் சிறந்த வஸ்திரங்களைத் தரிப்பித்தேன்.’ (சகரியா 3:4)"
  },
  "devotion": {
    "label": "இன்றைய தியானம்",
    "text": "காட்டத்திமரத்தின் இலைகளினால் தம்மை மறைத்துக்கொண்ட ஆதாம் ஏவாளை வெளியே அழைத்த தேவன், அவர்களுக்குத் தோலுடையைக் கொடுத்தார். அதிலிருந்து, மனுஷராகிய நமது நிர்வாணத்தை மறைத்துக்கொள்ளும்படி வஸ்திரத்தின் விஷயத்தில் தேவன் எவ்வளவு கரிசனையுள்ளவராயிருந்தார், இருக்கிறார், என்பது நமக்கு விளங்கவேண்டும். வஸ்திரம் என்பது என்ன? அது சாதாரணமாக ‘உடை’ என்று மாத்திரம் கூறிவிடலாமா? இல்லை. அதிலும் மேலாக ஒருவனுடைய தகுதியையோ, தராதரத்தையோ நிர்ணயிக்கும் ஒரு அடையாளமாகவும் வஸ்திரம் காணப்படுகிறது. ஒரு மனுஷன் தன் தொழிலுக்குரிய சீருடையில் இருக்கும்போதும், பின்னர் அதே ஆள் சாதாரண உடையில் இருக்கும்போதும் அவருக்குரிய மதிப்பும் மரியாதையும் வேறல்லவா.\r\n\r\nஇப்படியே நமது ஆவிக்குரிய ஜீவியத்திற்கும் நாம் அணியும் வஸ்திரம் ஒரு அடையாளமாயிருக்கிறது. பிரதான ஆசாரியர்களுக்கென்று கர்த்தர் தனித்துவமான வஸ்திரத்தை மோசேயைக்கொண்டு செய்வித்தார். அது பரிசுத்தவஸ்திரம் எனப்பட்டது. இங்கே சகரியா, தரிசனமாக பிரதான ஆசாரியனாகிய யோசுவா அழுக்கு வஸ்திரத்துடன் நிற்பதையும், கர்த்தர் அவற்றைக் களைந்துபோட்டு சிறந்த வஸ்திரத்தைத் தரிப்பிப்பதையும் காண்கிறான். எருசலேமுக்குத் திரும்பி வந்து எருசலேமின் மதிலை மீண்டும் கட்ட முயற்சித்த யூதருக்கு இந்த யோசுவா பிரதான ஆசாரியனாக இருந்தார். இந்த தரிசனத்தில் கர்த்தர் யூதாவுக்குக் காட்டிய இரக்கத்தையும், அதன் அழுக்கு வஸ்திரத்தை நீக்கி சுத்தமான புதிய உயர்வான தேவனுடைய நீதி என்ற ஆடையைத் தரிப்பித்ததையும் தேவன் விளங்க வைத்தார். மனந்திரும்பி வந்த இளைய குமாரனை தகப்பன் அப்படியே வீட்டிற்குள் அழைத்துச் செல்லவில்லை. அவனுக்கு உயர்ந்த வஸ்திரங்களை உடுத்துவித்தார் என்று இயேசு கூறினார். ஆம், அந்த வஸ்திரம் அவனது மாறிவிட்ட ஜீவியத்திற்கும், ஆரம்பித்த புதிய ஜீவியத்திற்கும் அடையாளமானது. இன்று நமது புதிய வஸ்திரம் கிறிஸ்துவினாலுண்டான நீதியேயாகும்.\r\n\r\nஅப்படியிருக்க நாம் இன்று எவ்விதமான வஸ்திரத்தை அணிந்திருக்கிறோம்? மாம்சத்தால் கறைபட்டிருக்கும் பாவவஸ்திரமா? அல்லது கிறிஸ்துவினாலுண்டான இரட்சிப்பின் வஸ்திரமா? நமது உள்ளான வாழ்வில் எந்த வஸ்திரத்தை அணிந்திருக்கிறோமோ, அதுவே நமது வெளிவாழ்விலும் பிரதிபலிக்கிறது. கர்த்தர் நமது உள்ளான வாழ்வைக் காண்கிறார். ஆகவே, நமது வஸ்திரத்தைக் காத்துக்கொள்வோமாக. சரீரப் பிரகாரமாகவும் நாம் அணியும் வஸ்திரத்தினாலும் தேவனுக்கு சாட்சிகளாக விளங்கவேண்டியது நமக்கிருக்கும் பெரிய பொறுப்பு."
  },
  "prayer": {
    "label": "ஜெபம்",
    "text": "ஜெபம்: “பிதாவே, நீர் கிருபையாக ஈந்த உமது நீதி என்ற வஸ்திரத்தைக் காத்துக்கொள்வதை என் வாழ்விலும் வெளிப்படுத்த என்னை நடத்தும். ஆமென்”"
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}
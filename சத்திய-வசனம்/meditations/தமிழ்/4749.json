{
  "uniqueid": "20241021110906_7fffffff",
  "date": "2024-10-21",
  "title": "நாம் வெற்றிசிறந்தவர்கள்!",
  "key_verse": "45_16:20",
  "bible_reading": {
    "label": "இன்றைய வேத வாசிப்பு",
    "text": "2கொரிந்தியர் 11:2-4; 12-15"
  },
  "memory_verse": {
    "label": "இன்றைய வசனம்",
    "text": "‘சமாதானத்தின் தேவன் சீக்கிரமாய்ச் சாத்தானை உங்கள் கால்களின் கீழே நசுக்கிப்போடுவார்…’ (ரோமர் 16:20)"
  },
  "devotion": {
    "label": "இன்றைய தியானம்",
    "text": "வைத்தியப் பணிக்காக ஒரு நாட்டிற்குச் சென்றிருந்த ஒரு கிறிஸ்தவ தம்பதியினர், தேவ அன்பையும் மக்களுக்கு அறிவித்து வந்தனர். இதை வெறுத்த சிலர் 2002ம் ஆண்டு நவம்பர் மாதத்தில் அந்த மனைவியைக் கொடூரமாகக் கொன்றுவிட்டனர். ஆனால், அவள் விட்டுப்போன ஒளிநாடாவைக் கண்ட கேட்ட பல வாலிபர்கள், இரத்தசாட்சிகளாக மரிக்கநேர்ந்தாலும் அதே நாட்டிற்குச் செல்ல தம்மை ஒப்புக்கொடுத்தார்களாம். மாத்திரமல்ல, ‘நாம் காண்கிறபடியல்ல, திரைக்குப் பின்னால் நம் தேவன் எப்போதும் வேலைசெய்துகொண்டே இருக்கிறார், அவரே சகல கட்டுப்பாட்டையும் வைத்திருக்கிறவர் என்பதை நம்புவது எனக்குப் பெரிய சவாலாக இருந்தது’ என்று அக் கணவர் எழுதுகிறார்.\r\n\r\nஇந்தச் சம்பவத்தில் சாத்தான் வென்றானா? தோற்றானா? அவன் எப்போதோ தோற்றுப்போனவன். செட்டைகளை விரித்தபடி ஒரு கழுகு, வெற்றிகளிப்பில் அதன் அகலக் கண்கள், அதன் கால்களின் நகப்பிடியில் நெளிந்தபடி ஒரு கொடிய பாம்பு; இப்படியான ஒரு படத்தைக் கொண்ட ஒரு புக்மார்க்கில் கீழே எழுதப்பட்டுள்ள வார்த்தை ரோமர் 16:20. எவ்வளவு பொருத்தம்! சாத்தான் அழிவுக்கென்று நியமிக்கப்பட்டவன். அவனைக் கண்டு நாம் ஏன் பயப்பட வேண்டும்? அவன் நம்மில் இரண்டுவித கெடுதிகளைச் செய்கிறான். ஒன்று, தீமைசெய்ய நம்மை ஏவுவது; மற்றது, நமக்குள் புகுந்து நம்மை ஆளுவது. இதனால் தேவனுக்கும் நமக்கும், நமக்கும் பிறருக்குமான உறவைக் கெடுப்பதுதான் அவனது பிரதான நோக்கம். நமது பாவ சுபாவத்தைக் கண்டு அந்த இடத்தில் அவன் கிரியை செய்கிறான். முடிவில் நாமும் அவனுக்கு அடிமைகளாகிவிடுகிறோம். அந்தக் கணவன் பெரிய இழப்பைச் சந்தித்த போதும், சாத்தானால் அவரைத் தடுக்கமுடியவில்லை.\r\n\r\nகிறிஸ்து சிலுவையில் வெற்றி சிறந்து, சாத்தானின் அதிகாரத்திலிருந்து நம்மை மீட்டுவிட்ட பின்னரும் நாம் இன்னமும் ஏன் அவனுக்கு அடிமைகள் போல வாழவேண்டும்? அவனுடைய குணங்கள் நம்மில் வெளிப்படுவது ஏன்? சிலுவையில் அவனது தலையை நசுக்கியவர், நமது கால்களின் கீழே அவனை முற்றாய் நசுக்கிப்போடும் நாள் தூரத்தில் இல்லை. அவன் ஒளியின் தூதனைப் போல வந்து நம்மை வஞ்சிக்கிறான். ஆசீர்வாதக் கொள்கைகள், சுகஜீவியம் என்று சிலுவையிலறையப்படாத வேறொரு இயேசுவை நமக்குள் கொண்டுவந்திருக்கிறான். அவர் நமக்கு வேண்டாம். நமது பாவங்களுக்காக தேவகோபத்தையே ஏற்றுக்கொண்டு வெற்றிசிறந்த ஆண்டவர் நமக்குப் போதும். ஆகவே, பிசாசுக்கு இடங்கொடாமல் எதிர்த்துநின்று ஜெயம் கொள்வோமாக."
  },
  "prayer": {
    "label": "ஜெபம்",
    "text": "ஜெபம்: “பிதாவே, உலக கவர்ச்சிகளுக்கு அடிமையாகி பிசாசுக்கு இடமளிக்காமல் எல்லாவற்றிலும் உமக்குள் வெற்றிசிறக்க என்னை நடத்தும் ஐயா. ஆமென்”"
  },
  "author": {
    "label": "ஆசிரியர்",
    "author": "சத்திய வசனம்",
    "website": "https://sathiyavasanam.in/"
  }
}